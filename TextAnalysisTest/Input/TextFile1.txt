Danske identiteter til salg: Tjek selv - ligger dit cpr-nummer på nettet
Af Jesper Helmer 03. januar 2016, 05:43
Med lidt teknisk snilde er det let at købe sig til danske personoplysninger på det sorte internetmarked. For blot 98 kroner og nogle klik på internettet har Politiken købt personoplysninger om en dansk kvinde ved navn Lisbeth på det sorte marked.

Ifølge Politiken var det muligt at finde personens fulde navn, fødselsdato, adresse, telefonnummer, kodeord til en række hjemmesider, dankortoplysninger og sågar ip-adressen på hendes computer. Med de oplysninger ville man uden problemer kunne købe varer for tusindvis af kroner for hendes penge, inden hun kunne nå at spærre sit dankort.
Læs også: Svindel på nettet: Køb en dansk identitet for 98 kroner
Oplysningerne købte Politiken på den illegale markedsplads AlphaBay, der ligger på det såkaldte mørke internet. Her er der ifølge avisen tusindvis af personoplysninger til salg - herunder angiveligt mange danske. 
Ofte er oplysningerne stjålet fra netbutikker, men nogle oplysninger kan også være endt på nettet via lækager. Og her bærer staten ifølge It-kender og vært på Radio 24syvs program Aflyttet, Anders Kjærulff, en stor del af skylden.
- Den danske stat har selv gjort sit for at sætte oplysninger i omløb. Der var den berømte Robinson-liste, der røg ud i 2014: 900.000 danskere, der havde bedt om ikke at blive registreret, blev sendt ud over det hele, og alle kunne sådan set downloade det, inklusiv cpr-numre og adressen, fortæller Anders Kjærulff, og peger på, at det kan være nogle af disse oplysninger, der nu er at finde til 98 kroner.
TV 2 har tidligere fået udviklet et værktøj, der kan hjælpe dig med at tjekke, om dit CPR-nummer findes et sted på nettet. Værktøjet afslører således IKKE, om dit CPR-nummer i sammenhæng med andre oplysninger er til salg eller tilgængelige på det mørke internet, men udelukkende om det er frit tilgængeligt for alle. Find værktøjet HER. 
Over 34.000 danskere udsat for misbrug
Alene i 2014 år vurderes over 34.000 danskere at have været udsat for misbrug af id-oplysninger, mens knap 75.000 danskere har været udsat for misbrug af betalingskortoplysninger på internettet.
Det viser en kortlægning af internetkriminalitet udarbejdet i 2015 af Det Kriminalpræventive Råd og Københavns Universitet. Men hvor mange af dem der handles på sorte markeder som AlphaBay, kender myndighederne ikke omfanget af, skriver Politiken.